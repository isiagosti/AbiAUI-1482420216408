CAPITOLO 1, - I SILENZI DELL'ISPETTORE SCORBUTICO.

Erano appena passate le undici e dieci quando la porta del commissariato si aprì. I due agenti che giocavano a dama alzarono la testa. Anche il brigadiere che fumava la pipa dietro il bancone di legno nero si drizzò, ma tutti, ancor prima di aver visto in faccia il nuovo arrivato, capirono di chi si trattava sentendo una voce ben nota che protestava:
"Le ripeto, giovanotto, che non c'è bisogno di spingere! Lei non sa con chi ha a che fare! To'! è di servizio proprio il mio brigadiere!".
Il turno di giorno stava per finire. Nel giro di tre quarti d'ora sarebbero subentrati quelli che facevano la notte. Il brigadiere, un omone corpulento, si era sbottonato la giubba e l'ispettore Lognon, in borghese, seguiva con sguardo spento la partita a dama.
Dalle otto cadeva una pioggia torrenziale, una di quelle piogge persistenti che sembrano bagnare uomini e cose più delle altre, come spesso accade al termine di una tiepida giornata primaverile. 
All'Operà c'era una serata di gala. Lo si capiva dal gran numero di auto e soprattutto di autisti in livrea che si sentivano chiacchierare sul marciapiede.
In compenso, nessun poliziotto del commissariato, che pur si trovava nello stesso edificio dell'Operà, sapeva cosa ci fosse in cartellone.
Quello che contava invece era che aveva piovuto e continuava a piovere, che gli agenti rientravano con la mantellina grondante e, come sempre accadeva quando il fondo stradale era scivoloso, ben tre incidenti si erano verificati solo su boulevard des Italiens.
D'altra parte, c'erano anche meno ambulanti in circolazione: solo una fioraia, appena portata in commissariato, e che in quel momento, seduta accanto alla sua cesta, lavorava ai ferri una calzetta da bambino di lana azzurra.
Insomma, una serata come tante. Il brigadiere annotava senza fretta gli incidenti in un librone nero che avrebbe dato in consegna al collega del turno di notte.
Il vecchio arrivava al momento giusto.
"Brigadiere, le dispiace dire a questo giovanotto che non si tratta così un anziano signore come il Sorcio...".
L'agente che l'aveva scortato non lo mollava. Lo teneva per la spalla, o meglio, aveva afferrato per la spalla la giacca e pareva sorreggere il vecchietto come un burattino. Era un giovane poliziotto biondo e roseo, dall'aspetto freso e implume. Il brigadiere borbottò:
"Lo lasci andare, Bonvoisin!".
Cogliendo una punta di severità nella sua voce il Sorcio gongolò:
"Sentito? è da place de la Madeline che continuo a ripeterglielo!".
Si sistemò la giacca cascante e, scorgendo l'ispettore Lognon, gli rivolse una strizzatina d'occhio.